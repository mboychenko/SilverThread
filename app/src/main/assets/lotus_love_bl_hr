<br>     <i> “...ova meditacija također pripada Lotosovim. Vrlo je korisna i djelotvorna u takvim slučajevima. I najvažnije, lagana je za svakog 'utopljenika' u oceanu Životinjske prirode. Ovako. Prvo se, kao i obično, koncentriraš na solarni pleksus, ugledaš cvijet lotosa i usredotočiš svu svoju ljubav na njegov rast, to jest prakticiraš meditaciju Lotosov cvijet. Kad više ili manje smiriš misli i usredotočiš se na pozitivnu stranu, započneš zamišljati da ti se tijelo sastoji od mnogih malih kuglica, ili atoma, ili stanica, općenito, kako god si zamislio. Vrlo je važno da se vidi struktura tvog tijela, da vizualiziraš svaku stanicu. Nakon što si vidio sav taj konglomerat stanica, uzmeš lopticu ili stanicu, kako želiš, i vizualno na nju napišeš, kao da pišeš pažljivo svako slovo, vrlo jaku duhovnu formulu koja se sastoji od dvije jednostavne riječi: 'Ljubav i Zahvalnost'. Jezik na kojem pišeš te riječi nije važan, jer je bitna suština. Ova formula djeluje na isti način kao i Gral. Jer Ljubav i Zahvalnost su jedine dvije stvari koje je ljudsko biće u stanju dati Bogu. </i>
<br>    Tako tijekom ove meditacije postupno ispunjavaš milijarde stanica tim natpisima, a kao rezultat, tvoje misli budu usredotočene na ovu moćnu formulu te poboljšavaju fizičko i duhovno zdravlje. Stanica na koju staviš takav natpis zauvijek će ostati pod zaštitom ove učinkovite i jake formule, kao pod zaštitom talismana ili tamge. Kad se napuniš ovom formulom, ne očistiš se samo od prljavštine negativnih misli, nego otkrivaš i unutarnje svjetlo koje dolazi iz ovih stanica. Kao da pališ puno sićušnih žarulja, a u tebi iznutra postane toliko svijetlo da čak i sjene nestaju... Važno je i to da se tijekom ove meditacije koncentriraš samo na ove riječi i isključiš sve druge, nevažne misli.“
<br>     “Nevažne?!“ rekao je Ruslan, samom sebi odgovarajući ili pitajući Senseja... iako je Sensei razgovarao izravno s Eugenom.
<br>     “Naravno. Kad samo razmišljamo o nečemu, čak i tada nekoliko misli istovremeno zadiru u nas, skačući s jedne teme na drugu. Za vrijeme meditacije ovaj proces je sigurno usporen, ali svi smo različiti. Ponekad se zbog loše koncentracije dogodi da u pozadini nastaju nekontrolirane misli. Dakle, za vrijeme meditacije se možeš nehotice prebaciti na razmišljanje o nečemu drugom. Ali upravo u ovoj meditaciji je izuzetno važno da se namjerno koncentriraš, bez ikakvih nepotrebnih misli“.
<br>     “Shvaćam“, zadovoljno će Eugen. “Dakle, jednostavno se moram pravilno koncentrirati i zamišljati.“
<br>     Ruslan slegne ramenima, vjerojatno ne mogavši u potpunosti shvatiti suštinu meditacije.
<br>     “Hmmm... tako je jednostavno? Koristi svoju maštu i to je sve?“
<br>    Sensei mu odgovori:
<br>     “Iako, na prvi pogled, ova meditacija može izgledati previše jednostavno i naivno, kako Ruslan kaže, 'koristi maštu i to je sve', ali... daleko je od jednostavne... Jer osim utjecaja ove moćne formule, čovjek također uključuje snagu svojih misli. A snaga misli služi kao poticaj za ostvarenje programa definiranog od strane pojedinca. Rezultati ovog programa se kasnije odražavaju na njegovo fizičko i duševno zdravlje. Kako je većina ljudi stalno podešena na val svoje Životinjske prirode, velika količina njihovih psiholoških i tjelesnih problema su, prije svega, rezultati njihovih negativnih misli. Ova meditacija je dobra ne samo za ljude koji žele uspostaviti unutarnji red, nego i za one koji već pate od različitih bolesti. Jer gotovo 80% bolest ovisi o umu. Što više čovjek razmišlja o bolesti, to više pati od nje.“
<br>     “Tako je“, složio se naš psihoterapeut. “Ponekad se dogodi da čovjek tako dobro zamisli svoju bolest, da je se ne može riješiti samo zato što je u sebi stvorio misao da je upravo u njegovu slučaju ta bolest neizlječiva. U ovome se, Sensei, apsolutno slažem s tobom. Za ljude koji imaju problema sa živcima ova će meditacija biti doista bolji lijek od svih suvremenih pilula. Jer terapija lijekovima nije u stanju izliječiti ljudsku misao. Terapija lijekovima je dobra samo kao krajnja nužda za tijelo.“ Napravio je malu stanku i nastavio: “Zaista, ljudski mozak i dalje ostaje prilično tajanstvena tvar i daleko je od istražene.“ I uz osmijeh doda: “Nevjerojatno je da su, čak u vrlo davnim vremenima, ljudi u određenim pitanjima znali malo više od današnjeg čovječanstva.“
<br>     “A ne možete ni zamisliti koliko je to “malo više“ bilo značajno u stvarnosti!“, precizirao je Sensei.

<p style="text-align:end"><i> (Quotes from the book by Anastasia Novykh “SENSEI - IV. The Primordial of Shambala“) </i></p>
